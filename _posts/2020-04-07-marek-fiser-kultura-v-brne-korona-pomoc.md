---
#název souboru: 2020-04-07-marek-fiser-kultura-v-brne-korona-pomoc.md
### Povinné položky ###

category: CLANKY   # nešahat!
title: "Marek Fišer: Část brněnské kultury přešla do online prostoru, děláme maximum pro záchranu"
date: 2020-04-07   # formát YYYY-MM-DD
author: Krajský MO
tags: kultura Brno # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
#authorId: radek.holomcik # ve formátu jmeno.prijmeni - prolinkování s profilem přes uid
image: posts/marousky_web.png # obrázek ideálně 420x677px minifikovaný přes https://tinypng.com/
#description: Proč řešíme těžbu štěrkopísku mezi Moravským Pískem a Uherským Ostrohem? Podrobné info o celé kauze.

---

Marek Fišer se po komunálních volbách na podzim roku 2018, a po sestavení brněnské koalice, stal radním pro kulturu. Pod jeho vedením se v Brně navýšil rozpočet na dotace pro nezřizovanou kulturu, vznikl nový, transparentní a férový dotační systém a Brno zahájilo přípravy na klání o titul Evropské město kultury v roce 2028. Do toho všeho vstoupil nouzový stav a vládní opatření, která na kulturu, a to nejen v moravské metropoli, tvrdě dopadla. Co aktuálně řeší, jak se změnil obsah jeho činností a jak vidí budoucnost kultury?

**V Brně se kultura v podstatě zastavila, případně se některé instituce rozhodli jít cestou online kultury. Poskytuje jim v tom město nějaké know how, podporu nebo pomoc s propagací?**

*Inspirován skvělým on-line koncertem brněnské filharmonie jsem hned první den po vyhlášení karantény začal přemýšlet nad projektem, který by brněnské kultuře v on-line prostoru pomohl. Rád bych poděkoval ředitelce TIC Brno, která se mojí myšlenky chytila, dále ji rozvinula a během dvou týdnů realizovala. Ve spolupráci s časopisem KAM v Brně tak vznikla nová on-line platforma (ni)KAM v Brně, kde [propagujeme akce, které se přesunuly do online prostoru](https://www.gotobrno.cz/kalendar-akci/?cat=ni-kam-v-brne){:target="_blank"}. Má to zatím velký dosah a úspěch. Také jsme podpořili občanskou aktivitu Save Gastro Brno, která nabízí brněnským gastro podnikům možnost prodeje voucherů, které zákazníci spotřebují až po otevření. V tomto případě se jedná o první pomoc s cashflow, nicméně celý problém se tím jen oddaluje a bude třeba pomoci i jinak. Vládní návrhy jsou zatím dost zmatečné a například program Antivirus se nevztahuje na organizace zřizované územně samosprávními celky. To jsou všechna naše zřizovaná divadla, muzea, knihovny. Ti všichni se bez významné pomoci neobejdou. Nechci strašit, ale pokud je nemáme zavřít, reorganizovat či významně propouštět, pak nám musí z velké části pomoci stát.*

**Jako radní pro kulturu v Brně máš ty, respektive má odbor kultury na starosti také rozdělování dotací. Co se s dotacemi bude dít v této situaci?**

*Naštěstí jsme trochu předvídali a s vypětím všech sil se nám podařilo dotace pro nezřizovanou scénu schválit dřív, než tomu bylo v minulých letech, a to již na únorovém zasedání zastupitelstva. Dotace tak můžeme normálně vyplácet a budeme se snažit být v co největší míře tolerantní co se týče změn obsahu a termínů těchto akcí. Zároveň nemůže být vše přesunuto na letošní podzim. To by najednou byl velký převis kulturní nabídky nad poptávkou. Některé věci tak letos vůbec neproběhnou, ale uskuteční se až v příštím roce přestože na ně dostanou vyplacené dotace již letos. Tam, kde byly smlouvy postavené na vyplácení částek postupně, se snažíme jejich vyplácení urychlit, abychom pořadatelům a organizátorům pomohli i s cashflow. V některých případech však nakonec dojde nejspíš i na zrušení bez náhrady.*

**Jaké další kroky na podporu kulturních činovníků město připravuje?**

*Chystáme různé programy na podporu, ať už ve formě mimořádných dotací, bezúročných půjček i nových projektových dotací na možnou podporu projektů, které lidem usnadní život v době koronové a pokoronové. Opíráme se přitom o data, která jsme začali sbírat ihned od vyhlášení mimořádného stavu. Je potřeba si však uvědomit, že na město v plné míře finančně dopadlo i řešení problémů, o které se měl v prvé řadě postarat především stát, hlavně co se týče oblasti zdravotnictví. Očekáváme velký propad v plnění příjmové stránky jak letošního rozpočtu, tak především obrovského výpadku příjmů při sestavování rozpočtu na příští rok. Naše možnosti tak bez větší pomoci státu budou hodně omezené.* 
 
**Jste nějak v kontaktu s kulturními činovníky?**

*Začali jsme vydávat pravidelný kulturní „coronewsletter“, ve kterém informujeme o jednotlivých krocích a opatřeních. Ten posíláme každý týden asi na 1500 mailových adres lidí, kteří jsou tvůrci brněnské kultury. Sdílíme v něm také různé tipy, výzvy a příležitosti pro kulturní sektor v této pro všechny bezprecedentní krizové době. Chystáme rovněž nové facebookové stránky brněnského kulturního parlamentu, které bude spravovat odbor kultury. Z čeho mám velkou radost je fakt, že se téměř všichni dokázali v těchto těžkých časech semknout a táhnout za jeden provaz, pomáhat. Beru to i jako příležitost pro restart.*

**Můžeš být nějak konkrétnější co se týče té pomoci?**

*Například v Huse na provázku byla zřízena šicí dílna, kde několik týdnů šili dobrovolníci roušky pro zdravotnický personál či pracovníky sociálních služeb. Divadlo Bolka Polívky v čele přímo s Bolkem podpořili dobrovolnickou aktivitu a spolupracovali na natočení videa, ve kterém Bolek apeluje na starší lidi, aby zůstali doma a nechodili ven. Fléda zase poskytla zdarma prostory pro přípravu potravinových balíčků lidem v nouzi. Tento týden jsme jako brněnští a jihomoravští Piráti poskytli finanční dar 50 tisíc korun hackerspace Base48, který tiskne ochranné pomůcky pro zdravotníky v kraji. A mohl bych pokračovat dál a dál, ta vlna solidarity a touhy pomáhat je opravdu veliká, jsem hrdý na všechny, kdo se snaží pomáhat.*

**Co přípravy na soutěž Evropské město kultury? Pokračují, je nějaký vývoj?**

*To je teď bohužel zcela u ledu. Oddělení, které mělo přípravy na starost, je zcela vytížené řešením současné krize. Sám jsem zvědav, zda se nám tento projekt podaří znovu nastartovat. Teď se všichni snažíme dělat vše pro to, aby celý brněnský kulturní sektor, na který je přímo či nepřímo napojeno až 10 % celé ekonomiky města, nepadl takzvaně na hubu. Budovalo se to strašnou spoustu let a musíme se v prvé řadě snažit o to, abychom minimalizovali ztráty. Uvidíme co bude za rok, ale momentální priority se zcela změnily.*

**Další věc, kterou jsi připravoval, jsou zcela nové akce, které se měly konat letos v létě. A to festivaly Pop Messe a BrnON, tedy přesun legendárního festivalu TrutnOFF do Brna, jak to vypadá s nimi?**

*Rok jsem pracoval hned na několika zajímavých nových projektech, které se ovšem s největší pravděpodobností letos neuskuteční. Domnívám se, že uvolnění pořádání velkých akcí a možnost cestování přijde na řadě až jako poslední. Většina událostí s mezinárodní účastí se bude muset zrušit nebo odložit na příští rok. Se všemi komunikujeme individuálně a budeme o jejich osudu společně s organizátory průběžně informovat.*

**Jak se ti v téhle době pracuje, přišla s nařízeními vlády nějaká omezení nebo jde vše online?** 

*Prakticky všechny moje schůzky pokračují podle kalendáře, který byl zaplněn už před virem. Jen se přesunuly do online prostoru. Toto je podle mě také obrovská příležitost. Celý magistrát, včetně Rady města, teď učíme pracovat s online nástroji. V tom máme jako Piráti nesmírnou výhodu, protože jsme na to byli zvyklí už předtím. Digitalizace úřadu, kterou jsme měli v našem programu, teď probíhá mnohem rychleji.*

**Ty osobně doma nějakou kulturu online konzumuješ?**

*Každý den. Sám se u toho řídím kalendářem na nikamvbrne.cz, kterému jsem pomohl na svět. V době zavřených hospod a restaurací jsem si myslel, že když budu doma, alespoň ušetřím. Nicméně opak je pravdou. Do "hospody" chodím s přáteli dál, jen online. Kulturu konzumuju taky pravidelně, jediné co se změnilo je, že místo VIP pozvánek, které mi chodily do kanceláře, teď prakticky každý den kupuju někde sám online vstupenky a posílám nezištné příspěvky pomocí donia a dalších portálů.*

**Vidíš nějakou příležitost k systémovým změnám s ohledem na aktuální situaci? Záchranné fondy, více digitalizace?** 

*Změny určitě proběhnou zcela zásadní, a to v celé společnosti. Rád bych věřil, že jsme nyní uprostřed nějakého přechodného období, přetrpíme krátkodobá omezení a svět se vrátí do starých kolejí. Mám obavy, aby situace nebyla zneužita pro nějaké zásadní omezení lidských práv a svobod v dlouhodobém horizontu. Všichni teď pracujeme pod velkým tlakem. Snažím se proto myslet i na vlastní duševní zdraví. Je důležité nezmatkovat, koncentrovat se, nenechat se rozhodit různými dobrodinci, kteří nejsou v exekutivní funkci, ale všechno vždy vědí lépe a udělali by rychleji. Sbírám inspiraci u jiných měst, snažím se vždy opírat o data a v našich návrzích zapracovávat dobrou praxi ze zahraničí.*

