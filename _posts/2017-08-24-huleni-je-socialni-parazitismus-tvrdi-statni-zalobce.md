---
layout: post
category: CLANKY
title: 'Je hulení opravdu sociální parazitismus?'
date: 2017-08-24T10:30:55.687Z
author: Tomáš Vymazal
authorId: tomas.vymazal
image: posts/tomik_pestitel.jpg
description: >-
  Reakce našeho kandidáta Tomáše Vymazala na rozhovor se státním zástupcem Kamilem Ševcem, v kterém zaznívá spousta předsudků, zastaralých názorů a zjednodušujících zkratek.

tags: marihuana konopí legalizace
---
Na první pohled mě zarazil, no tak dobře, přiznávám, že spíš naštval, už ten titulek. Ale řekl jsem si - Tome, nesuď podle titulku, čti! [Rozhovor se státním zástupcem Kamilem Ševcem](https://www.irozhlas.cz/zpravy-domov/huleni-je-socialni-parazitismus-zbrzdit-ho-muzeme-jen-represi-mini-zalobce-z_1708231800_ogo){:target="_blank"} jsem si přečetl jednou, podruhé a pak jsem se rozhodl na něj reagovat. Zaznívá v něm podle mě spousta předsudků, zastaralých názorů a hlavně zjednodušujících zkratek a frází.  Pokusím se k nim tedy věcně vyjádřit.

Na začátek si však přeci jen dovolím malou emotivní odbočku. Citace pana Ševce - *“Vycházel jsem z toho, že činnost growshopu byla zaměřena na prodej zboží určeného k pěstování konopí. Nikdo nebude ve fóliácích pěstovat bylinky, rajčata či okurky. To nedělá nikdo.”* rozesmála nejen mě. Vím minimálně o třech případech jen v mém okolí, kdy lidé pěstují ve fóliáku rajčata, okurky a představte si - i papriky a saláty! Kontakt s realitou zahrádkaření v Česku by panu státnímu zástupci prospěl. Zbytek rozhovoru jsem se ale moc nebavil, spíš naopak.
Státní zástupce dále tvrdil, že prostý fakt, že zboží growshopu může být použito i k pěstování rajčat, nemůže sloužit k vyvinění se ze snahy o pěstování konopí. Jsem rád, že v tomto případě soud žalobci nevyhověl a nenechal všechno zabavené zboží propadnout. Soud také uvedl, že argumentaci státního zástupce považuje za přežitou, dokonce ji označil za dogma.

**Represe, nálepkování, předsudky**

Mám spoustu přátel i známých, kteří užívají marihuanu, někteří třeba i ze zdravotních důvodů. Chodí do práce, platí daně, pomáhají lidem kolem sebe, starají se o rodinu. Je s podivem, že státní zástupce nazývá uživatele konopí ‘sociálními parazity, na jejichž misku rýže musí někdo sakra pracovat’. Pominu-li výše zmíněné, a to, že pan Švec nálepkuje komunitu lidí, o které nic neví nebo má silně zkreslené představy založené na zkušenosti s J.X.Doležalem, tak bych rád dodal ještě konkrétní fakta.

Konopí na černém trhu je mnohem dražší drogou než všude dostupný alkohol. Pokud si jej tedy někdo může dovolit nakupovat, zřejmě už tu svoji ‘misku rýže’ musel odpracovat jinde. V případě, že si konopí pěstuje a díky tomu jej má dostatek za minimum peněz, lze o takovém člověku mluvit jako o parazitovi? Copak člověk, který si doma uvaří ze surovin z vlastní zahrádky, je parazitem, protože si jídlo nekoupil za tržní cenu? Nebo jde ve skutečnosti celou dobu jen o ten daňový únik způsobený tím, že si někdo místo piva dá joint? To je to sociální parazitování? V tom případě je na místě podpořit regulovanou legalizaci komerčního nakládání s konopím, aby stát o daně nepřicházel.

To, že je pan Švec neznalý v oblasti konopí, je patrné i z jeho komentáře *“Tohle nebezpečí pro naši kulturu a civilizaci se sem zatahuje a je zde otázka přirozené rezistence, kdy se řekne: budiž svoboda, ale musíte nést veškeré důsledky.”* Už v roce 1954 byla v Olomouci MUDr. Janem Kabelíkem vydána studie Konopí jako lék, která rozebírala antibiotické účinky konopí. Tehdy bylo konopí přirozenou součástí života lidí v naší zemi -- jinak by tu takový výzkum nikoho nenapadlo provádět. Po padesáti letech represe si pak někdo dovolí takhle hloupě tvrdit, že se do Česka něco ‘zatahuje’. Něco, co bude mít následky, které budeme muset nést. Takové, které za současné represe podle pana Ševce zřejmě nést nemusíme.

Musím zdůraznit, že Piráti jsou si vědomi rizik spojených s legalizací konopí, protože nesoudí podle názorů jednoho propagátora jeho užívání, ale mají nastudované analýzy ze zahraničí, kde legalizace už proběhla, stejně jako jsou v kontaktu s odborníky na léčebné konopí, s právníky a experty na tuto oblast. Nebereme to na lehkou váhu a nechceme, aby jediný vzkaz k lidem byl ‘chceme hulit’. Státní zástupce Švec celou problematiku hodně zjednodušuje. Není to o lenosti a parazitování, je to o svobodě, o volbě a o zodpovědnosti. Represe, a ti, co se ji snažili a snaží prosadit, tu zodpovědnost lidem vždycky jenom brali.

K tématu konopí jsme publikovali řadu článků, vystupujeme v debatách, navštěvujeme soudní stání v konopných kauzách a obecně konopnou scénu bedlivě sledujeme. Za ty roky, co tohle děláme, se zdá být čím dál jasnější, že na demagogy, jako je pan státní zástupce Švec, platí jen změna zákonů, které konopí zakazují. Proto také v současnosti připravujeme zákon o regulované legalizaci konopí, který chceme prosadit po našem vstupu do poslanecké sněmovny.
