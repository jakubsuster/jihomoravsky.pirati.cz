---
#název souboru: 2019-09-03-pirat-holomcik-k-tezbe-sterkopisku-na-hodoninsku.md
### Povinné položky ###

layout: blog       # nešahat!
category: CLANKY   # nešahat!
title: "Pirát Holomčík k těžbě štěrkopísku na Hodonínsku: Proč ji řešíme?"
date: 2019-09-03   # formát YYYY-MM-DD
author: Radek Holomčík
tags: voda jihomoravský-kraj # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
#authorId: radek.holomcik # ve formátu jmeno.prijmeni - prolinkování s profilem přes uid
image: /assets/img/posts/Radek_web.jpg # obrázek ideálně 420x677px minifikovaný přes https://tinypng.com/
description: Proč řešíme těžbu štěrkopísku mezi Moravským Pískem a Uherským Ostrohem? Podrobné info o celé kauze.

---

Od svého zvolení do Sněmovny se systematicky věnuji řízení o povolení těžby na hranici Jihomoravského a Zlínského kraje. Proč? Zamýšlený dobývací prostor má být totiž jen pár set metrů od několika pramenišť nazývaných Bzenec-komplex, které zásobují pitnou vodou téměř 140.000 lidí v 57 obcích, mezi nimiž je i moje rodná Strážnice. Jedná se o jednu z nejsušších oblastí v ČR a případné znehodnocení těchto pramenišť by přineslo obtížně a dlouze řešitelný problém. Proto chceme, aby bylo postupováno s maximální předběžnou opatrností. Bohužel, postup některých úřadů je přesně opačný. 

A proč se snažíme záměr zastavit? Plánek níže ukazuje umístění pramenišť, prostoru, kde by měla těžba probíhat a také naznačuje směr proudění podzemních vod. Jak dokládá [odborný posudek vytvořený společností GEOtest](https://www.vak-hod.cz/vak/informujeme/petice/33_geotest_posudek.pdf){:target="_blank"}, panují odůvodněné obavy, že případná těžba zásadním způsobem ovlivní kvalitu vody jímané v prameništích Bezenec I a Bzenec III. Potvrzuje to i [matematický model, který vytvořila společnost Progeo](https://www.vak-hod.cz/vak/informujeme/petice/35_1%20Argumentacni-manual-Bzenec-FINAL3spodpisem.pdf){:target="_blank"} na základě několikaletého terénního měření. Ke [stejným závěrům došla i Česká geologická služba](https://www.vak-hod.cz/vak/informujeme/petice/45_2_cgs_1310_2017.pdf){:target="_blank"}, odborné pracoviště zřizované právě Ministerstvem životního prostředí.


<div style="text-align:center"><a href="https://jihomoravsky.pirati.cz/assets/img/posts/mapa-prameniste-web.jpg" target="_blank">
<img src="https://jihomoravsky.pirati.cz/assets/img/posts/mapa-prameniste-web.jpg" style="max-width:100%">
</a></div>


Ministerstvo životního prostředí přesto do dnešních dnů trvá na své argumentaci, bagatelizuje odborné posudky a závěry České geologické služby se dokonce pokusili utajit. Celkově je postup úřadů, jejichž cílem by měla být ochrana vody, ale i zdraví, značně podivný. Posouzení dopadů na životní prostředí (tzv. EIA) byla záměru udělena až na třetí pokus - v roce 2015, tedy již v době, kdy ministerstvo řídil Richard Brabec. Krajská hygienická stanice Jihomoravského kraje [vyslovila se záměrem nesouhlas](https://www.vak-hod.cz/vak/informujeme/petice/30_KHS_JmK_zs_stanoveni_DP_2016_.pdf){:target="_blank"}, načež jí byl případ odebrán a přidělen Krajské hygienické stanici Zlínského kraje, která vydala souhlasné stanovisko. Stejně tak nebylo bráno v potaz [stanovisko vodoprávního úřadu ve Veselí nad Moravou](https://www.vak-hod.cz/vak/informujeme/petice/05_meuveseli_tretikolo_%20stanovisko%20k%20dokumentaci.pdf){:target="_blank"}. Vůči záměru se [negativně vyjádřil i stavební úřad v Uherském Hradišti](https://www.vak-hod.cz/vak/informujeme/petice/47_priloha_c2.pdf){:target="_blank"} jako pořizovatel územně plánovací dokumentace. Krajský úřad Zlínského kraje nicméně jeho rozhodnutí, z naprosto nepochopitelných důvodů, zrušil.

Přes to, že bylo na řadě odborných posudků a i stanovisku České geologické služby dokázáno, že v tomto případě byla EIA udělena na základě naprosto chybných a zcestných podkladů, vytyčil Obvodní báňský úřad dobývací prostor (což je první krok k udělení povolení k těžbě). Ministerstvo životního prostředí neustále omílá, že nemůže již vydaný posudek EIA měnit, ale že nové skutečnosti mohou být uplatněny v dalších krocích správního řízení (tedy právě např. u báňského úřadu). Když ale k tomuto dojde, zpochybňují všechno, včetně posudků vlastní odborné organizace. Na naprosto skandální selhání orgánů ochrany přírody, ochrany veřejného zdraví, ale i zlínského krajského úřadu a báňského úřadu, poukazují i [výsledky Veřejné ochránkyně práv](https://www.vak-hod.cz/vak/informujeme/petice/51_KVOP_Zprava_KVOP-29915_2019_310719.pdf){:target="_blank"}.

Důvěryhodnosti postupu státní správy a zejména Ministerstva životního prostředí nepřidává ani nedávné zjištění na podezřelé obchodní vazby společnosti České štěrkopísky a holdignu Agrofert, na které [jsme upozornili nedávno](https://www.pirati.cz/tiskove-zpravy/holomcik-interpeluje-brabce-pitna-voda-sterkopisky.html){:target="_blank"}. 

Jestliže by měla být ochrana zdrojů pitné vody naprostým základem fungování našeho státu a navíc ji má současná vláda jako jednu z priorit, je postup úřadů v této kauze nejen v rozporu se zdravým rozumem, ale podle všeho i proti zákonům České republiky. 

Naštěstí se spolu se mnou proti záměru vyslovuje řada institucí i politiků - příslušné vodárny, představitelé dotčených 57 obcí, paní senátorka Anna Hubáčková a kolegyně poslankyně Jana Krutáková. V tomto roce vznikl také spolek [Za vodu pro lidi](https://www.zavoduprolidi.cz/){:target="_blank"}, který sdružuje politiky i aktivisty, kteří proti záměru bojují. My v tom budeme pokračovat. 

Pokud vás kauza zajímá, je poměrně podrobně popsána na [webu společnosti VaK Hodonín](https://www.vak-hod.cz/?page_id=3685){:target="_blank"}.
