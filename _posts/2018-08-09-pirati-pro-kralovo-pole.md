---
#název souboru: YYYY-MM-DD-nazev-clanku-bez-mezer-a-diakritiky
### Povinné položky ###

layout: post       # nešahat!
category: CLANKY   # nešahat!
title: Piráti pro Královo Pole chtějí městskou část modernizovat a rozhodovat na základě skutečných potřeb občanů
date: 2018-08-09   # formát YYYY-MM-DD
author: Marek Fišer
tags: volby volby2018 brno královo-pole # kategorie odděleny mezerami, např. volby zemědělství životní-prostředí piráti (viz https://jihomoravsky.pirati.cz/tags/)

### Nepovinné položky ###
authorId: marek.fiser # ve formátu jmeno.prijmeni - prolinkování s profilem přes uid
image: posts/pirati-krpole.jpg # obrázek ideálně 420x677px minifikovaný přes https://tinypng.com/

---

V koalici s hnutím Starostové a osobnosti pro Moravu kandiduje Česká pirátská strana v podzimních komunálních volbách do zastupitelstva Králova Pole. Lídrem kandidátky je pětatřicetiletý manažer [Marek Fišer](https://jihomoravsky.pirati.cz/lide/marek-fiser/), který před třemi lety organizoval obnovou Fotbalového stadionu Za Lužánkami. Nejvýše postaveným nominantem Starostů je na druhém místě čtyřiatřicetiletý vysokoškolský učitel a právník [Michal Škerle](https://jihomoravsky.pirati.cz/lide/michal-skerle/).

Koalice kandiduje pod názvem [Piráti pro Královo Pole](https://jihomoravsky.pirati.cz/krpole/) a jejím cílem je třetí největší městskou část modernizovat, ztransparentnit a otevřít občanům.

„Kandidátka je opravdu velmi silná. Nejen její čelo, ale všech 30 míst. Mám radost z nadšení a pozitivní nálady, která v týmu panuje. Myslím, že máme velkou šanci uspět,” těší lídra Marka Fišera. Za Piráty pro Královo Pole totiž kandidují skuteční odborníci a manažeři. Fišer se může opřít i o široký poradní tým, ve kterém jsou díky jeho znalosti několika jazyků a kontaktům ve světě i experti ze zahraničí. „Spousta věcí, které usnadní lidem život, už byla někde vymyšlena. Stačí se porozhlédnout, vybrat to nejlepší a přizpůsobit to místním podmínkám,” vysvětluje Fišer, který v minulosti pět let pracoval na Nizozemském velvyslanectví v Praze.

Dvojkou kandidátky je bývalý krajský zastupitel za ČSSD Michal Škerle. „Většina členů místní organizace v Králově Poli byla znechucená poměry v brněnské ČSSD a stranu opustila. Nyní jsme se rozhodli kandidovat společně s hnutím Starostové a osobnosti pro Moravu. Naše hlavní programové priority nejen v oblasti transparentnosti a otevřenosti místní samosprávy jsou prakticky totožné s programem Pirátů v Králově Poli. Jsem proto velmi rád, že se nám se na koaliční spolupráci pro volby do zastupitelstva naší městské části podařilo dohodnout právě s Piráty,” vysvětluje Škerle.

V zastupitelstvu se chce Škerle věnovat především oblastem, kterým rozumí nejvíce, zejména školství. „V Králově Poli chceme mít kvalitní školy s moderní výukou, které nám budou závidět. Jako dlouholetý lektor finanční gramotnosti pak chci dohlédnout i na finance naší městské části tak, aby s penězi ve svém rozpočtu zacházela hospodárně a efektivně,” doplňuje Škerle.

Na třetím a čtvrtém místě koaliční kandidátky jsou členové České pirátské strany [Jaroslav Kameň](https://jihomoravsky.pirati.cz/lide/jaroslav-kamen/) a [Miroslav Bárta](https://jihomoravsky.pirati.cz/lide/miroslav-barta/). „Rád bych přiblížil informační systémy, webovou prezentaci a elektronickou komunikaci s občany v Králově Poli standardům pro 21. století,” přibližuje manažer a webový vývojář Jaroslav Kameň.

„Radnice musí sloužit občanům. Nedopustím šikanu lidí ani firem ze strany jakéhokoli úředníka. Stanu se vaším ombudsmanem na radnici. Budu se zasazovat o to, aby se alespoň jeden den v týdnu prodloužily úřední hodiny do 20 hodin,” doplňuje jednatel obchodní společnosti a realitní specialista Miroslav Bárta, který je zároveň vedoucím mediálního odboru jihomoravských Pirátů.

Pětkou je geograf, datový analytik a propagátor udržitelné dopravy [Marek Lahoda](https://jihomoravsky.pirati.cz/lide/marek-lahoda/). „Královo Pole má obrovský potenciál pro rozvoj cyklodopravy. Do centra Brna je to co by kamenem dohodil a prakticky po rovině. Přitom jediná bezpečná trasa dnes vede po “cyklostezce” Chodská-Botanická, která je z roku 1997 a naprosto nevyhovuje dnešním normám a hlavně potřebám obyvatel (nekvalitní povrch, přechody, málo prostoru). Budeme jednat s vedením města o její modernizaci, tak aby byla spojitá a dostatečně široká jak pro cyklisty, tak především pro chodce. Stejně tak budeme po magistrátním Odboru dopravy požadovat zřízení cykloobousměrek na všech ulicích, kde je to možné. Z úrovně městské části pak zajistíme vybudování cyklostojanů u všech hlavních budov občanské vybavenosti,” přibližuje své plány na radnici Lahoda.

První ženou na kandidátce je [Anna Pivodová](https://jihomoravsky.pirati.cz/lide/anna-pivodova/), která je expertkou v oblasti kultury. „Budeme aktivně podporovat pořadatele společenských a kulturních akcí v městské části,” zdůrazňuje  šestadvacetiletá umělecká agentka.

Prioritou královopolských pirátů je čtvrť modernizovat. „Základem všeho je, aby se věci v Králově Poli děly transparentně. Od přidělování bytů po blokové čištění. Rozhodně potřebujeme moderní a přehledný web. Občanům bychom dále rádi dali možnost přihlásit se k pravidelnému odběru novinek a věcí, které je zajímají. Chceme lidem život a práci v Kéniku usnadnit a vytvořit prostředí, které bude atraktivní i pro návštěvníky z okolí,” doplňuje Fišer, který za Piráty kandiduje i jako pětka na Magistrát města Brna.

Piráti pro Královo pole chtějí vést nenákladnou, transparentní a především pozitivní kampaň. „Máme kvalitní tým vzdělaných odborníků, konkrétní plány a představy. V žádném případě se nenecháme strhnout k nějaké hysterii či populismu. To není náš styl,” uzavírá Fišer.

**Programové priority Pirátů pro Královo Pole**

1. Hospodárné nakládání s financemi městské části
2. Transparentní pravidla pro nakládání s městskými byty
3. Vybudování moderní a bezpečné dopravní sítě pro cyklisty a chodce
4. Výstavba parků a zeleně
5. Sbírání dat a rozhodování na základě skutečných potřeb občanů, zajištění oboustranné a efektivní komunikace mezi úřadem a občanem
6. Podpora sportu a volnočasových aktivit
7. Zajištění možnosti vyřízení si věcí na úřadě i mimo standardní pracovní dobu občanů
8. Podpora malých podnikatelů
9. Usnadnění života v městské části lidem s postižením
10. Zkvalitnění výuky na školách
11. Podpora kulturních a společenských akcí v městské části

Máte nápady pro zlepšení života v Králově poli? Chcete se zapojit do naší kampaně? Napište nám na [krpole@pirati.cz](mailto:krpole@pirati.cz).
